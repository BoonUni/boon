# ฟ้อนต์บุญ

ตั้งใจจะทำ Web Font สำหรับภาษาไทยโดยเฉพาะ เพื่อใช้พาดหัวและจับคู่กับฟ้อนต์ละตินอย่าง Georgia (serif) หรือ Roboto (sans-serif) ตัวหนาได้ดูกลมกลืนหน่อย ฟ้อนต์ไทยไม่ได้แบ่งเป็น Serif หรือ Sans-serif แบบฟ้อนต์ละติน ดังนั้น font weight จึงสำคัญกว่ารายละเอียดเมื่อต้องใช้งานในเว็บไซต์ร่วมกับตัวอักษรละติน 

ตอนนี้ยังอยู่ในขั้นเริ่มต้นค้นหาหลักเกณฑ์สำหรับจัดการการใช้พื้นที่ของตัวอักษรไทย พบคร่าวๆ ว่า **ความสูงตัว บ.** ควรน้อยกว่า **x-height** จึงจะช่วยให้ฟอนต์ไทยใช้พื้นที่แนวตั้งได้เหมาะสมเมื่อใช้ร่วมกับฟ้อนต์ละตินในเว็บไซต์ (ถ้าจำไม่ผิด ตัว บ. ของฟ้อนต์ธนบุรี ใน iOS ก็สูงกว่าตัว x ของ Helvetica Neue ?)

ตอนนี้ยังมีแค่ไฟล์ `*.sfd` ของ [FontForge](http://fontforge.org/) ที่ยังไม่ได้ Generate แต่ทดลองใช้งาน **ฟ้อนต์บุญ** สำหรับพาดหัวเรื่องใน [เว็บไซต์เก่าของตัวเอง](http://webzer.net/) แล้ว พบว่าต้องปรับปรุงอีกมากมายเพื่อให้เหมาะกับการใช้เป็น Web Font และยังต้องศึกษาความรู้เพิ่มเติมอีกมากมาย เพราะการทำฟ้อนต์มีรายละเอียดเยอะมากๆ ต้องเข้าใจเรื่องการแสดงผลฟ้อนต์ในคอมพิวเตอร์ที่แตกต่างกันไปแล้วแต่ระบบปฏิบัติการ และยิ่งต้องการทำเพื่อใช้งานในเว็บไซต์ด้วยแล้วต้องเข้าใจความสามารถของเว็บบราวเซอร์แต่ละตัวด้วยว่ามันเรียกใช้งานคุณสมบัติ OpenType ได้มากน้อยแค่ไหน อย่าแปลกใจว่าทำไมวรรณยุกต์ของฟ้อนต์ไทยต้องลอยไว้ก่อนแบบตัวพิมพ์ดีด เพราะนั่นเป็นตำแหน่งที่ปลอดภัยที่สุดที่มันจะไม่ไปทับตัวสระบน นอกจากคุณสมบัติในฟ้อนต์แล้วเรายังต้องเสี่ยงโชคกับความสามารถของโปรแกรมผู้ใช้งานอีกด้วย (และบางโปรแกรมก็ฉลาดเกินไปในแบบที่เราไม่อยากให้เป็นซะด้วยสิ :)
